---
description: >-
  شما در آستانه ورود به دنیای «سئوکار دیوانه» هستید. اگر به دنبال تکرار مکررات و
  نظریه‌های تاریخ مصرف گذشته‌اید، لطفاً همین حالا این صفحه را ببندید. این کتاب
  برای شما نیست.
icon: hand-wave
---

# سئوکار دیوانه

## سئوکار دیوانه

**هشدار جدی: این یک کتاب سئوی معمولی نیست!**

به دنیای «سئوکار دیوانه» خوش آمدید.

احتمالاً تا حالا کلی کتاب و مقاله سئو خوانده‌اید، وبلاگ‌ها را شخم زده‌اید و در چندتایی دوره هم شرکت کرده‌اید. پس حق دارید با خودتان بگویید: «این یکی دیگر چه گُلی قرار است به سر ما بزند؟ نکند این هم همان آش و همان کاسه باشد و بخواهد حرف‌های تکراری را در یک بسته‌بندی جدید به خوردمان بدهد؟»

**خیالتان تختِ تخت: نه آقا جان، اصلاً از این خبرها نیست!**

من، **سجاد اکبری**، این کتاب را ننوشته‌ام که یک کتاب دیگر به قفسه‌تان اضافه شود یا چند نکته دم‌دستی را یادآوری کنم. من اومدم تا قاعده بازی را بهم بریزم. «سئوکار دیوانه» با هر چیزی که تا حالا خوانده‌اید فرق دارد. نگاه من به سئو از بیخ و بن متفاوت است. این تفاوت بر سه رکن اساسی استوار است:

### چرا «سئوکار دیوانه» با هر آنچه خوانده‌اید، فرق می‌کند؟

۱. **خداحافظی با تکرار مکررات: اینجا همان جاییست که هر چه دنبالش گشتید پیدا نکرده‌اید!**\
من خودم از تمام اساتید سئو که با اعتماد به نفس کاذب، آموزش‌های صد من یک غاز خود را به قیمت خون پدرشان می‌فروشند، بیزارم. دیگر خبری از بازگویی اصول اولیه‌ای که توی هر وبلاگ رایگانی پیدا می‌شود، نیست. وقت با ارزش شما را برای مفاهیم سطحی و تکنیک‌های کلیشه‌ای که تاریخ مصرفشان گذشته، تلف نخواهیم کرد. فرض من این است که شما دنبال شاخ غول شکستن هستید، نه اطلاعات دم دستی که هر تازه‌کاری هم بلد است. ما یک‌راست می‌رویم سر اصل مطلب؛ می‌زنیم به دل ماجرایی که رقبا حتی جرئت نزدیک شدن به آن را ندارند و قول می‌دهم نتایجش، میخکوبتان کند – اگر جرئت پیاده‌سازی‌اش را داشته باشید!

۲. **"ترکیب دقیق و عمیق کدنویسی و سئو؛ فراتر از انتظار!"**\
بیشتر کتاب‌های سئو، حتی در سطح جهانی، یا توسط سئوکارانی نوشته شده که از پیچیدگی‌های فنی و منطق ماشین سر در نمی‌آورند و فقط یک سری تکنیک سطحی را تکرار می‌کنند، یا توسط متخصصان فنی‌ای که نبض بازار، روانشناسی کاربر و هنر جذب مخاطب را بلد نیستند. **اما من، سجاد اکبری، همان سئوکار دیوانه‌ای هستم که هر دو این دنیا را قورت داده‌ام!**\
یک برنامه‌نویس که با منطق بی‌رحم و دقیق ماشین‌ها بزرگ شده و یک سئوکار که سال‌هاست با الگوریتم‌های گوگل کشتی گرفته، رفتار کاربر را مثل کف دستش می‌شناسد و می‌داند چطور از این ترکیب، معجزه خلق کند.\
در «سئوکار دیوانه»، به سئو فقط به چشم یک سری تکنیک نگاه نمی‌کنیم. اینجا با دیدی دقیق و فنی، مثل یک جراح مغز، وارد ماجرا می‌شویم و پشت‌صحنه‌ی واقعی عملکردها را می‌شکافیم. می‌فهمیم چرا یک روش جواب می‌دهد، چطور باید آن را در سطح کد پیاده‌سازی کرد تا بی‌نقص عمل کند، و چه اثری بر رفتار کاربر و در نهایت، بر رشد کسب‌وکار شما دارد. این یعنی خودِ خودِ دیوونگی سازنده! اینجا هم با منطق ماشین‌ها سر و کار داریم، هم با روانشناسی کاربر و هم با استراتژی کسب‌وکار.

۳. **استراتژی‌های نامتعارف: جسارتی که فقط یک «دیوانه» دارد!!**\
دنیای سئو پر از "قانون نانوشته" و "بهترین روش‌هایی" (Best Practices) است که خیلی‌ها کورکورانه و بدون فکر تکرار می‌کنند، چون فلان "استاد" گفته یا در فلان وبلاگ خوانده‌اند. اما نتایج انقلابی و جهش‌های خیره‌کننده، اغلب از شکستن هوشمندانه همین قواعد و رفتن سراغ مسیرهای بکر و نامتعارفی به دست می‌آید که کمتر کسی جرئت پا گذاشتن در آن‌ها را دارد.\
در این کتاب، استراتژی‌ها و تکنیک‌هایی را برای شما رونمایی می‌کنم که چکیده سال‌ها آزمون و خطای بی‌رحمانه، ریسک‌پذیری حساب‌شده، شب‌بیداری‌های بی‌پایان و ترکیب خلاقانه برنامه‌نویسی، تحلیل داده و سئو است.\
اینها روش‌هایی هستند که شاید اولش با خودتان بگویید: «این دیگر چقدر دیوانه و پیگیر بوده!» اما همین روش‌هاست که امپراتوری‌های آنلاین را از فرش به عرش رسانده‌. این همان فوت کوزه‌گری، همان رازهای مگویی است که شما هم بعد از بدست آوردن اطلاعات کلی درباره سئو، حس می‌کردید باید وجود داشته باشد اما هیچ کجا، در هیچ کتاب و دوره لعنتی، پیدا نمی‌کردید.

### کیمیاگر سئو یا همان «سئوکار دیوانه»: سه نقش کلیدی شما

این سه ستون تمایز، در عمل به سه نقش یا وجه کلیدی برای یک «سئوکار دیوانه» تبدیل می‌شوند که در این کتاب با هم پرورششان می‌دهیم و شما را به یک کیمیاگر واقعی در دنیای دیجیتال تبدیل می‌کنیم:

#### ۱. مهندس معمار وب‌سایت (آگاهانه برای سئو)

دیگر دوره کدنویسی کورکورانه و استفاده از قالب‌های آماده بدون درک عمیق گذشته. اینجا کدها را زیرورو می‌کنیم، ساختارها را مهندسی معکوس می‌کنیم و بنیادهای فنی یک وب‌سایت تسخیرناپذیر را از پایه بنا می‌کنیم. یاد می‌گیریم مثل یک معمار دقیق و یک مهندس کارکشته، زیربنای سایتی را بسازیم که گوگل عاشقش شود، کاربران در آن گم نشوند و رقبا در حسرت یک خط از کدهای بهینه شما بمانند.

#### ۲. جادوگر محتوا (هنر تسخیر گوگل و کاربر)

محتوا پادشاه است، بله، اما نه هر محتوایی! هنر واقعی، بدست آوردن توجه گوگل و میخکوب کردن کاربران با محتوایی است که هم دقیق، هم عمیق، هم جذاب و هم کاملاً بهینه باشد. کلمات را به خدمت می‌گیریم تا هم الگوریتم‌های پیچیده گوگل را مسحور کنیم و هم کاربران را چنان درگیر کنیم که نتوانند از خواندن دست بکشند. محتوایی می‌سازیم که نه فقط خوانده، بلکه بلعیده شود و در ذهن مخاطب حک شود!

#### ۳. استراتژیست رشد جهشی (تفکر هکری در خدمت سئو)

در این مسیر، یاد می‌گیریم مثل یک هکر (البته از نوع اخلاقی و کلاه‌سفیدش!) فکر کنیم؛ فرصت‌ها را سریع‌تر از دیگران ببینیم، الگوهای پنهان را کشف کنیم و با هوشمندی از آن‌ها برای رشد جهشی و انفجاری استفاده کنیم. اینجا دنبال مسیرهای معمول و توصیه‌های تکراری نیستیم — سراغ میان‌برهای هوشمندانه، تکنیک‌های نامتعارف و استراتژی‌هایی می‌رویم که کمتر کسی به آن‌ها فکر کرده یا جرئت اجرایشان را دارد.**رشد تصادفی نیست؛ باید آن را مهندسی و هک کرد.**

### «سئوکار دیوانه» نه یک کتاب راهنمای معمولی، بلکه یک مانیفست است.

چرا مانیفست؟ چون دیگر وقت آن رسیده که از بازی در زمین دیگران و پیروی کورکورانه از قواعدی که آن‌ها تعیین کرده‌اند، دست برداریم و خودمان قواعد بازی را بنویسیم. مانیفستی برای نسلی از متخصصان سئو که از متوسط بودن، از نتایج معمولی و از گیر افتادن در چرخ‌دنده‌های تکرار بیزارند و می‌خواهند اثری ماندگار، بی‌رقیب و خیره‌کننده در دنیای دیجیتال خلق کنند.\
این کتاب هم برای کسی که تازه قدم در این راه گذاشته و تشنه یادگیری اصولی و عمیق است، یک نقشه گنج کامل و قابل فهم خواهد بود و هم برای متخصصی که سال‌هاست در این حوزه نفس می‌کشد و فکر می‌کند همه چیز را می‌داند، پر از چالش‌های فکری، ایده‌های بکر و تلنگرهای بیدارکننده‌ای خواهد بود که او را از خواب زمستانی بیدار می‌کند.

من به هوش، زمان و پولی که برای تهیه این کتاب (حتی اگر رایگان باشد، زمان شما طلاست!) صرف می‌کنید، احترام می‌گذارم و قول می‌دهم هر صفحه از این کتاب، ارزش خواندن، فکر کردن و حتی انجام ندادن کارهای دیگر را داشته باشد.

برای تسلط بر گوگل، گاهی باید خارج از چارچوب فکر کرد — حتی اگر کمی «دیوانه» به نظر برسید. این آغاز مسیر ماست. **کمربندها را ببندید!**
